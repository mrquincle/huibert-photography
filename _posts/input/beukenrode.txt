## Fotoreportage Henschotermeer in Woudenberg

Vroeg in de ochtend – het zonnetje piept net tussen de wolken door – stapt Bertine in haar prachtige jurk geholpen door haar moeder en vriendin Marlien. Nick neemt de tijd maar ineens horen we het zware geronk van een Amerikaan en in een stoere Ford Mustang Cabriolet verschijnt de bruidegom aan het begin van de straat. De fotoreportage vindt plaats bij de mooie plas Henschotermeer. De herfstkleuren verschijnen al en de zonnestralen zijn mooi zichtbaar tegen de achtergrond van de donkere bomen.

## Ceremonie in Veenendaal

In het gemeentehuis in Veenendaal wordt het huwelijk voor de wet voltrokken. Net voor de aankomst van Nick & Bertine verliet een ander bruidspaar het gemeentehuis. Natuurlijk gebeurt dit wel vaker, grappig detail was dat het toevallig een oud-klasgenootje van Bertine betrof. Babs Riet van Laar weet dit officieel onderdeel van de bruiloft op een leuke manier te brengen. Heerlijk het moment waarop Nick & Bertine de geloften naar elkaar uitspreken.

## Landgoed Beukenrode

Het feest wordt verder gevierd in Jachthuis Beukenrode. Voor Nick is dit landgoed niet onbekend. Hij heeft er jaren gewerkt. Niet verwonderlijk dat de bruidsreportage op landgoed Beukenrode plaatsvindt. Het is daar ook prachtig. In het donker zijn we nog even naar buiten gesneakt om nog even een mooie plaat te maken met het jachthuis op de achtergrond.

Nick en Bertine zijn een lief stel en dan niet een beetje maar echt een héél lief stel! Sociaal, liefdevol, gezellig en veel humor dat zijn woorden die bij hen passen. Ik heb opnieuw van dit bruidspaar genoten toen ik foto’s koos voor dit blog. Ik wist bijna niet te kiezen, zoveel mooie, tedere en ook leuke foto’s. Veel geluk samen Nick & Bertine!

